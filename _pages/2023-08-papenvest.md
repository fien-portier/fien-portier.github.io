---
layout: home
title: "Papenvest: een verhaal van meer dan tien jaar onzekerheid"
cover: /assets/img/cover-papenvest-03.jpg
---


> Brussel investeert [77.8 miljoen euro](https://slrb-bghm.brussels/fr/chantiers/rempart-des-moines){:target="_blank"} in de afbraak en heropbouw van het sociale woningcomplex de Papenvest in hartje Brussel. Een verhaal over meer dan tien jaar onzekerheid voor de meest kwetsbare inwoners van de hoofdstad. ‘De Papenvest is exemplarisch voor alles wat fout is met sociale woningbouw in Brussel.’, zegt journalist en kunstenaar Raf Custers.  
{:.block-intro}

## De vijf spookblokken: ‘soms zijn mensen helemaal alleen op een verdieping’

**Valerie** is 63 jaar oud en trotse oma van twee grappige meisjes van vier en negen jaar oud. We hebben afgesproken aan “de 5 blokken”, dat is de naam die de bewoners zelf geven aan de Papenvestsite. De vijf grijze blokken rijzen uit boven de omliggende appartementen. 


Voor de meeste Brusselaars zijn de vijf blokken een bizar open site in een verder dichtbevolkte wijk, voor Valerie vormen de blokken de achtergrond van haar leven. ‘Ik ben hier komen wonen met mijn ouders in 1966, direct toen ze afgewerkt waren.’ De vijf woontorens huisden zo’n 850 sociale huurders in 314 sociale woningen; alleenstaande ouders, gezinnen, nieuwkomers en autochtonen. ‘Het was hier altijd een grote mengelmoes, een hechte, levendige gemeenschap in het hartje van Brussel’, vertelt **Riet Dhont** , gemeenteraadslid in Brussel voor de PVDA-PTB. 

![Papenvest](/assets/content/papenvest/papenvest-09.jpg){:.media-band-300.top}

Tot voor kort dan toch want momenteel zijn drie van de vijf torens onbewoond. ‘De overige twee torens zijn voor zo’n 24 procent bewoond’, vertelt **Lionel Godrie**, Algemeen Directeur van de Brusselse Woning, de openbare vastgoedmaatschappij die de woningen op de Papenvestsite beheert. ‘Soms zijn mensen helemaal alleen op een verdieping, dan voorzien we extra bewaking voor de bewoners.’

## “Een bron van hinder, ongezondheid en ongemak” 

Op 30 juni 2016 stemde de gemeenteraad namelijk voor de afbraak van de sociale woontorens, op basis van een [technische audit door Beliris](/assets/content/papenvest/technische-audit-beliris.pdf){:target="_blank"}. In een persbericht van de stad lezen we dat ‘de achterhaalde bouwvorm’ en het gebrek aan isolatie “een bron van hinder, ongezondheid en ongemak” zijn voor de bewoners. Renovatie was geen optie meer door de slechte staat van de gebouwen, wat zou leiden tot een te kostelijke en technisch moeilijke renovatie. 

‘Op basis van de materialen die toen gebruikt werden, stellen architecten na dertig jaar een grondige renovatie voor’, vertelt **Mohammed Benzaouia**. Hij werkt voor [Inter-Environnement Bruxelles](https://www.ieb.be/), een organisatie die inwoners verenigt die bezig zijn met stedelijke, ecologische en sociale kwesties. ‘Afbraak werd onvermijdelijk door vijftig jaar absolute desinteresse in de blokken en de mensen die er wonen.' 
[Uit een overzicht van renovaties aan de gebouwen](/assets/content/papenvest/beroep-cada-papenvest-bijlage.pdf){:target="_blank"}, opgevraagd bij de Stad Brussel, blijkt inderdaad dat er enkel oppervlakkige renovaties werden uitgevoerd. 

Ook Valerie heeft na 57 jaar haar appartement uiteindelijk verlaten. ‘Als kind was dat hier het paradijs, maar ik heb de blokken voor mijn ogen zien verkommeren. Het was hier niet meer leefbaar. Ik ben content dat ik hier weg ben.’ 
Alle (ex-)bewoners die we ontmoeten vertellen over de onhygiënische en gevaarlijke staat van de blokken. Benzaouia kan ervan meespreken: 'Ik heb neven die wonen op de bovenverdieping van blok 2. In veel van die appartementen zijn de muren beschimmeld door het vocht. Op een bepaald moment vielen er stukken van de façade naar beneden. De situatie daar is gewoon crimineel.'. Ook Lionel Godrie erkent de problemen in de vijf blokken: ‘Ik ben de eerste die het zal toegeven: de kwaliteit van woningen op de Papenvest is verschrikkelijk.' 


Godrie wijst het gebrek aan financiële middelen aan als de boosdoener: ‘We proberen al twintig jaar om de site te renoveren, de financiële last is te groot voor Brusselse Woning.’ In 2016 besloot de Grondregie van de Stad Brussel om mee te stappen in het project. Met verenigde krachten en portefeuilles besloten beide organisaties om 335 woningen te bouwen op de site, waarvan 201 sociale woningen beheerd door de Brusselse Woning en 134 middenklassewoningen beheerd door de Regie. De Brusselse Woning zou dus een deel van haar sociale woningen op de site afstaan aan de stad. ‘De sociale woningen die we verliezen op de site worden gecompenseerd door de Grondregie’, vertelt Lionel Godrie. ‘Die ruil is echter nog niet concreet, maar het College van Burgemeester en Schepenen tekende al een [principeakkoord](/assets/content/papenvest/20100617-beslissing-college-Papenvest151.pdf){:target="_blank"} voor de ruil.’ Het is momenteel dus echter niet duidelijk waar in Brussel deze geruilde woningen gesitueerd zullen zijn. 

### wachten op de stedenbouwkundige vergunning

In 2019 won het consortium TEAM 5+ het contract met hun ontwerp van de toekomstige Papenvest site. De planning toen voorzag om in 2022 te kunnen beginnen met de werken. 
Door protest van verschillende buurtbewoners liep het project echter vertraging op. Indien de stedenbouwkundige vergunning dit jaar nog verkregen wordt kan er in augustus volgend jaar gestart worden met de afbraak, wist Godrie in juni te vertellen. 

![Papenvest](/assets/content/papenvest/papenvest-07.jpg){:.media-band-300.top}

## sociale mix: ‘je kan dit discours gebruiken zoals het in je kraam past’

Tegenstanders van het nieuwe project begrijpen niet waarom er gekozen werd voor een vermindering van het aantal sociale woningen. “U vernietigt sociale woningen om middenklassewoningen te bouwen. Het is een politieke keuze", zei politica **Marie Nagy** tijdens een openbare vergadering over de afbraak van de 5 blokken in 2017. In maart 2021 legitimeerden burgemeester [Philip Close en Schepen van Huisvesting Lydia Mutyebele](https://logementbruxellois.be/wp-content/uploads/2021/03/2021-03-01-Persbericht-Papenvest-Voorontwerp.pdf) het verlies van sociale woningen op de site door te verwijzen naar het belang van een "sociale mix" in de buurt. [De Brusselse Woning](https://brusselsewoning.be/actualiteit/waarom-afbreken-heropbouwen-papenvest-in-plaats-van-renoveren/){:target="_blank"} noemde de afbraak en bouw van middenklassewoningen een 'opportuniteit om  de sociale mix te verbeteren’. Dit argument wordt wel vaker gebruikt bij de bouw van soortgelijke gemengde projecten. 

![Papenvest](/assets/content/papenvest/papenvest-07.jpg){:.media-band-300.bottom}

"Sociale mix" is het idee dat een mengeling van sociale groepen, de meest kwetsbare bewoners van een stad, wijk of buurt ten goede komt. De aanwezigheid van de middenklasse zou de buurt economisch doen heropleven en een sterk netwerk bieden voor bewoners in een meer precaire situatie. De implementatie van sociale mix-beleid kan echter ook gentrificatieprocessen in gang zetten die resulteren in het verdrijven van kwetsbare personen. 

‘“Sociale mix”, het klinkt goed, maar er is geen enkel wetenschappelijk bewijs dat het kwetsbare bewoners ten goede zou komen’, vertelt **Pascal De Decker**, professor aan de faculteit architectuur van de KU Leuven . Ook **Mae De Monchy** is kritisch: ‘Het discours van de sociale mix legitimeert de bouw van middenklasse woningen in een sociale woonwijk. Maar waarom geldt dat argument niet in de andere richting? Ik hoor politici nooit ijveren voor meer sociale woningen in de Kanaalzone.’ De Monchy schreef een thesis over de Papenvest en onderzoekt sociale woningbouw in Brussel. 

Ook de ambiguïteit van het begrip ‘sociale mix’ kan voor verwarring zorgen. ‘Politici maken zelden duidelijk op welk niveau ze een sociale mix willen verkrijgen. 'In een stad als Brussel is er al een sociale mix. Ook op wijkniveau zien we een sociale mix; de hippe Dansaertstraat ligt vlak naast Papenvest’, vertelt De Decker. ‘Door het vaag te houden, kan je het discours gebruiken “zoals het in je kraam past.”’ 

Maar hoe serieus was dit argument dan in de eerste plaats? [In oktober 2022](https://www.bruzz.be/politiek/1290-huurders-stad-brussel-kunnen-goedkoper-huren-2022-10-14){:target="_blank"}, lanceerde het stadsbestuur namelijk de socialisatie van de huurprijzen van openbare woningen en schoven dezelfde Brusselse politici het ideaal van sociale mix weer aan de kant. De socialisatie van de huurprijzen laat gezinnen die op de wachtlijst voor een sociale woning staan, maar in de tussentijd wonen in een woning van de Grondregie of het OCMW, toe om te huren aan een sociaal tarief. Op de Papenvestsite zullen alle middenklassewoningen beheerd door de Regie, verhuurd worden aan gesocialiseerde prijzen. Er zal dus uiteindelijk toch geen sociale mix gecreëerd worden op de Papenvestsite.  

‘‘De ideologische slingerbeweging van het stadsbestuur getuigt van een gebrek aan visie voor de sociale woningbouw in de Brusselse context", aldus **Claude Archer**, een activist verbonden aan burgerbeweging [Transparencia](https://transparencia.be/){:target="_blank"}.

De Brusselse Woning is erg tevreden met de beslissing van het stadsbestuur: ‘Ik ben fier dat ik mag werken in een stad die zoveel doet voor sociale woningen. De maatregel is een stapje richting een kortere wachtlijst’, aldus Godrie. De wachtlijst van de kandidaat-huurders in het Brussels Gewest is al decennialang een heikel punt. En van alle gemeenten in het Gewest is de sociale woonnood in de stad Brussel het meest nijpend. Volgens cijfers van de BGHM wachten er 29.174 personen op een sociale woning in Stad Brussel. Dat is ongeveer 55 procent van het totaal aantal kandidaat-huurders in het Brussels Gewest terwijl slechts 11 procent van het totale aantal inwoners van het gewest in postcode 1000 leeft. 

De stap om de huurprijzen te socialiseren wordt over het algemeen toegejuicht, toch zijn er nog enkele vraagtekens. ‘Ik ben an sich voorstander van gesocialiseerde huur', zegt ook gemeenteraadslid Riet Dhondt. ‘Maar het maakt het beleid rond sociale woningen wel nog complexer. En daarbij, stel dat in 2024 de MR aan de macht komt, wie garandeert dat de gesocialiseerde huur behouden kan blijven?’  

![Papenvest](/assets/content/papenvest/papenvest-06.jpg){:.media-band-300.bottom}

Het is ook nog niet duidelijk hoe de bewoners van de appartementen in beheer van de Regie juist gekozen zullen worden. Zal de Regie het puntensysteem van de sociale woningen overnemen, of is er een aparte regeling van toepassing? 

## Naar “La Poubelle”

Valerie is net zoals veel van haar voormalige buren verhuisd naar een sociale woonwijk in Haren. ‘Het is hier precies een andere wereld hier. Alles is ver… ja, het is aanpassen maar ik klaag niet hoor, de woning is heel mooi.’ De meeste ex-bewoners van de Papenvest wonen nu in de gemeenten Neder-Over-Heembeek en Haren, ook wel “La Poubelle" genoemd, slechts een paar bewoners kregen een appartement in het centrum. Riet Dhont, die een goede relatie heeft met de voormalige bewoners, vertelt hoe de ex-bewoners moesten wennen aan hun nieuwe woonplaats. ‘Sommigen hebben kinderen naar school gaan naast de Papenvest. Ze zijn gemakkelijk 45 minuten onderweg vanuit Neder-Over-Heembeek.’ 
Pascal De Decker vult aan: 'Voor kwetsbare gezinnen is zo’n verhuis nog ingrijpender, die mensen zijn plots hun dagelijkse gewoontes en hun sociale netwerk kwijt.’
‘Mevrouw Régine, een Congelese dame, heeft geweigerd om te vertrekken’, vertelt Riet Dhont met een lachje. Régine is “la matronne des blocs” en ze durfden niet tegen haar in gaan. Ze heeft nu een appartementje in de 135.’ 

De Papenvestblokken werden zo stille getuigen van het absolute gebrek aan politieke aandacht voor sociale woningbouw in de voorbije vijftig jaar. De bewoners, die toch centraal zouden moeten staan in het sociale woningbeleid, dragen hier de gevolgen van. 

