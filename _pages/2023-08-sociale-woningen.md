---
layout: home
title: Het aandeel sociale woningen in de centrumsteden daalt, de sociale nood explodeert.
cover: /assets/img/cover-papenvest-02.jpg
---


> De bouw van sociale woningen is al decennialang een heikel punt in Vlaanderen. De cijfers van [Wonen in Vlaanderen](https://www.vlaanderen.be/sociaal-woonbeleid/cijfers/kandidaat-huurders-en-kopers) en de [Gemeente-Stadsmonitor](https://gemeente-stadsmonitor.vlaanderen.be/indicators/sociale-woningen-regionale-spreiding) zijn onverbiddelijk: het aandeel sociale woningen in de centrumsteden bleef over bijna 10 jaar grotendeels gelijk, terwijl het aantal kandidaten op de wachtlijsten blijft stijgen. 

Ondanks beloftes van opeenvolgende Ministers van Wonen om meer sociale woningen te bouwen, is er in het afgelopen decennia nauwelijks iets veranderd in de sociale woningbouw. Pascal De Decker, professor aan de faculteit architectuur van de KU Leuven noemt de cijfers 'het resultaat van decennialang non-beleid.'  
De grafiek hieronder toont de verschuiving van het aandeel sociale woningen in alle Vlaamse steden en gemeentes over een tijdspanne van negen jaar (2012 tot 2021). De gemeentes in het (licht)groen tonen een stijging t.o.v 2012, de gemeentes in het (licht)rood tonen een daling.
In het West-Vlaamse Oudenburg bijvoorbeeld was in 2012 slechts 1,07 procent van alle woningen bestemd voor sociale huur. In 2021 was dat 4,14 procent, daarmee is Oudenburg de sterkste stijger in Vlaanderen. Die cijfers verbleken evenwel tegenover de 16,65 procent sociale woningen in Spiere-Helkijn aan de Franse grens.


<!-- datawrapper embedding via iframe -->
<div style="min-height:386px"><script type="text/javascript" defer src="https://datawrapper.dwcdn.net/1oSsE/embed.js?v=1" charset="utf-8"></script><noscript><img src="https://datawrapper.dwcdn.net/1oSsE/full.png" alt="" /></noscript></div>






De mediaan van het aandeel sociale woningen per Vlaamse gemeente is verschoven van 3.48 procent in 2012 naar 3.76 procent in 2021. In absolute cijfers goed voor 14.182 sociale woningen extra. Die stijging is echter marginaal wanneer we de [cijfers van het aantal kandidaat-sociale huurders](https://www.vlaanderen.be/sociaal-woonbeleid/cijfers/kandidaat-huurders-en-kopers) er naast leggen. In diezelfde periode (2012 tot 2021) nam de wachtlijst voor een sociale woning toe met 35.774 kandidaten.

Eind 2021, een piekjaar,  wachtten in Vlaanderen maar liefst 182.436 kandidaat-huurders op een sociale woning. De wachtlijst daalde licht in 2022. Eind vorig jaar wachtten 176.026 gemiddeld 4,1 jaar op een sociale woning. De daling is voorzichtig positief te noemen maar staan er nog steeds meer kandidaten op de wachtlijst dan er sociale woningen zijn in Vlaanderen. 

## Centrumsteden behoren tot de slechtste leerlingen van de klas

De bovenstaande grafiek toont een decennium van onbeweeglijkheid in de sociale woningbouw en in de centrumsteden is die het meest frappant. In de grootste steden Gent en Antwerpen daalde het aandeel sociale woningen lichtjes. Andere centrumsteden kenden dan weer een zeer bescheiden groei. Het aandeel sociale woningen in Oostende steeg bijvoorbeeld met een luttele 0,16 procent, in Aalst met 0,29 procent en in Hasselt met 0,18 procent. 

Terwijl het aandeel sociale woningen het voorbije decennium amper wijzigde, werd de sociale nood in de centrumsteden nijpender. Sinds 2015 stijgt het [aantal leefloners in Vlaanderen](https://www.vlaanderen.be/sociaal-woonbeleid/cijfers/kandidaat-huurders-en-kopers) gestaag, net zoals het aantal mensen dat beroep doet op een Voedselbank voor hun basisbehoeften. Het aandeel inwoners van een centrumstad die recht heeft [Verhoogde Tegemoetkoming](https://gemeente-stadsmonitor.vlaanderen.be/indicators/personen-met-verhoogde-tegemoetkoming-ziekteverzekering) steeg van 12,5 procent in 2007 naar 18,6 procent in 2022.  
De onderstaande animatie toont de evolutie van het aandeel sociale woningen per centrumstad in relatie tot het aantal mensen op de wachtlijst voor een sociale woning. 


<!-- flourish embedded animatie -->
<div class="flourish-embed flourish-scatter" data-src="visualisation/14700639"><script src="https://public.flourish.studio/resources/embed.js"></script></div>


Antwerpen is het beste voobeeld. “‘t Stad” blijft al negen jaar hangen rond de negen procent sociale woningen (9,57% in 2012 naar 9,2% in 2021), terwijl het aantal kandidaten op de wachtlijst merkbaar stijgt (3,48% in 2012 naar 5,84% in 2021). Dat is een stijging van bijna 68 procent.


> ##### kandidaat-huurders voor een sociale woning
> 
>[Kandidaat-huurders](https://www.vlaanderen.be/een-sociale-woning-huren-bij-een-woonmaatschappij/voorwaarden-voor-een-sociale-woning) moeten aan strenge eisen voldoen om recht te hebben op een sociale woning. Een alleenstaande mag maximaal 28.000 euro per jaar verdienen, met een verhoging van 2300 euro per persoon ten laste. Een kandidaat-huurder mag geen eigenaar zijn van een woning in België of in het buitenland. 
> 
> Naast de kandidaat-huurders is er nog een hele groep mensen die in theorie recht hebben op een sociale woning maar die niet op de wachtlijst staan. De discrepantie tussen het aantal sociale woningen en de nood eraan is dus waarschijnlijk nog groter dan weergegeven in de animatie.
{:.block-warning }

## 'Sociale huurders kosten geld' 

Aan dit tempo lijkt het onwaarschijnlijk dat de doelstelling van de Vlaamse Wooncode om tegen 2025 50.000 nieuwe sociale woningen te bouwen ten opzichte van 2008 gehaald zal worden. Vlaams Minister van Wonen Matthias Diependaele verwijst naar [de verplichte fusie](https://www.tijd.be/politiek-economie/belgie/vlaanderen/vlaanderen-snoeit-in-aanbieders-sociale-woningen/10364652.html) van verschillende sociale huisvestingmaatschappijen, als verklaring voor de stagnerende sociale woningbouw. Op 1 januari van dit jaar bracht Diependaele het aantal sociale huisvestingsmaatschappijen terug van 134 naar 42.

'Een bijkomend element is natuurlijk dat we middenin een grote renovatiegolf zitten', vertelt professor Pascal De Decker. 'De sociale woningcomplexen die werden neergepoot in de jaren ‘60 of ‘70 zijn nu dringend aan renovatie toe.' Ondanks de uitdagingen in de sector (toenemende sociale nood, zware renovatiegolf, vertragingen door COVID-19,...) werd Diependaele’s budget voor de bouw van sociale woningen [al voor het derde jaar op rij niet benut](https://www.vrt.be/vrtnws/nl/2023/05/23/al-voor-het-derde-jaar-op-rij-budget-voor-sociale-woningen-niet/). 

De sector kampt met gigantische uitdagingen zoveel is duidelijk, maar als een gebrek aan financiële middelen niet het probleem is, wat dan wel? 'Politieke onwil', reageert professor De Decker. 'Steden en gemeenten willen geen sociale woningen bouwen. Hun doel is om de betere middenklasse aan te trekken, want die brengen meer geld in de gemeentelijke schatkist. Sociale huurders kosten de gemeente geld.”









